---
layout: post
title:  "Motocykl"
date:   2015-03-27 16:00:00
author: jkedra
language: pl
categories: moto
---
Na początku marca 2015 kupiłem mój pierwszy motocykl:
[Honda Transalp XL650V][transalp] z 2004 roku.
Ten model trzyma się dość drogo więc wydałem 9300 zł za nieco poobijaną maszynę
z dość dużym przebiegem 54.250km:

* poobdzierane plastyki
* nie był garażowany: plastiki, lakier, rdza
* wgniotka na baku
* wyraźne ranty na tarczach hamulcowych

Te bardziej zadbane potrafiły kosztować kilka tysięcy więcej mimo, iż starsze
niż 2004. Tutaj przynajmniej wszystko jest jak na dłoni.

Start marca był suchy ale dość zimny z temperaturami 0-12℃. i przeważnie mokro.
Dopiero od połowy marca mogłem przetestować maszynę.
Z obsługi na razie zmieniłem tylko olej i filtr.

Motocykl dostałem tylko z jednym kluczykiem więc od razu pojawiła się sprawa
dorobienia kolejnego. Ta wersja [Transalpa][transalp] jest już wyposażona
w [imobilizer][immob] [HISS][hiss] więc sprawa nie jest zupełnie trywialna.
Kluczyk udało się kupić na Allegro i zarejestrować samodzielnie w
imobilizerze. Planuję napisać o tym oddzielnego posta.

Spalanie 4.5-6l/100km. Minimalne spalanie przy trzymaniu niskich obrotów.

## Jazda ##

### Pozycja ###
Transalp jest wyraźnie wyższy od motocykli na których jeździłem
ale zatrzymując się w ruchu miejskim nadal stoję pewnie obiema stopami.
Pozycja jazdy wyprostowana, dość komfortowa. Kolana idealnie
komponują się w zagłębienia pod zbiornikiem stanowiąc wspólną bryłę
z linią motocykla. Odczucie zimna podczas jazdy jest ograniczone
do zewnętrznych części kolan i nóg.


### Prowadzenie ###
Nie czułem się komfortowo do czasu aż nie zrobiłem na nim kilku
ósemek. Dopiero wtedy wyczułem właściwą pozycję.

Prowadzenie się motocykla mocno zależy od temperatury asfaltu.
Fatalna przyczepność do asfaltu w zimne dni. Bywa bardziej
niebezpiecznie niż podczas jazdy na mokrym.

Kiedyś podczas wolnej jazdy z dużym przechyłem (ciasny zakręt)
przednie koło zaczęło mi wyraźnie myszkować. Dość nieprzyjemne uczucie.

Innego dnia - na tym samym ciasnym zakręcie - z nieco większą prędkością,
tylne koło uśliznęło mi się na zewnątrz. Temperatura około 13℃ .
Jeżeli to tylko zależność od temperatury to nie ma problemu -
ale może to kwestia twardości opon i ich bieżnika (szerokie klocki).

To może być też sprawa nieprawidłowej techniki jazdy. Cały czas
łapię się na tym, że opieram się na kierownicy i za mało kieruję
ciężarem ciała.

Obawiam się jednak, że szerokość opony też ma tutaj znaczenie.
Opony Transalpa są wąskie, szczególnie z przodu. Ale tył też jest
niespecjalnie szeroki w porównaniu do innych motocykli.

#### Zimno #####
Zimno czyli dni z temparaturą 10℃  i mniejszą. Suchy asfalt.

Przy przy ostrym hamowaniu na wprost przednie koło łatwo wpada w poślizg.
Tylne koło potrafi się uśliznąć podczas ruszania na zakręcie 90 stopni.

#### Mokro ####
O ile asfalt jest czysty przyczepność jest znośna. O wiele bardziej
niebezpieczna jazda wydaje się na nim podczas niskich temperatur.
Poślizgi są wtedy znacznie częstsze.

Na mokrym asfalcie, podczas hamowania tylne koło blokuje się bardzo szybko.

#### Teren ####
Trawa jest teraz świeża i grunt mokry. Glina wciska się od razu
w wycięcia bieżnika i utrata przyczepności na pochyleniach
już mi się przydarzyla. Te opony nie nadają się w ogóle na trawę
lub glinę. Na suchych drogach, szuter, koleiny - nie ma problemu.
Nawet przy jeździe z dużym nachyleniem w dół i górę Transalp prowadzi
się stabilnie.
Ale każda kępa trawy nadal mnie stresuje.

### Silnik ###
Obroty na biegu jałowym ustawiłem tak, żeby nie były większe
niż 1300-1400 obr/sek przy całkowicie rozgrzanym silniku.
Silnik nagrzewa się wstępnie w kilkadziesiąt sekund i ssanie można
zredukować po pół minuty.
W zimne dni (≤10℃ ) trzymam ssanie częściowo otwarte przez kilka minut
do pierwszej dłuższej prostej. W przeciwnym razie na biegu jałowym
obroty są nierówne, a czasem wręcz gaśnie.

### Sprzęgło ###
Chwyta dość wysoko i choć nie ślizga się to drażni dźwignia sprzęgła
luźno opadająca w pozycję otwartą (od manetki). Poza tym sprzęgło jest
dość twarde i jak sądzę - już wytarte. Zestaw nowych tarcz
i sprężyn to około 250 zł.

### Hamulce ###
Zaskakująco skuteczne hamulce choć początkowo koła bardzo łatwo wpadały
w poślizg podczas testów hamowania. Ale to ze względu na niską
temperaturę otoczenia. Przy 20℃ i wyżej nie udało mi się jeszcze
zablokować przedniego koła - ale spróbuję :-)

Amortyzator z przodu jest miękki i ma głębokie ugięcie.
Musiałem się nauczyć stopniowego hamowania
tak aby go wpierw ugiąć i utwardzić. Dopiero potem można
przyciskać mocniej. Przy dużej prędkości szybkie naciśnięcie
klamki hamulca skończyłoby się utratą kontroli nad pojazdem.
Praktycznie używam tylko środkowego palca, w razie potrzeby
później dodaję wskazujący.

Tylny hamulec również hamuje całkiem znośnie, nie trzeba
szczególnie mocno dusić pedału. Tylne koło bardzo szybko się 
blokuje przy hamowaniu na morkym. Zwykle nie używam go
poza jazdą w terenie.

### Opony ###

1. Przód: Metzeler Tourance 90/90-21 M/C 54S
2. Tył: Metzeler Tourance, 120/90-17 M/C 64S, rocznik 2011

### Inne Problemy ###
Przy niskich obrotach silnika (czyli nie przy małej prędkości),
silnik szarpie i idzie nierówno przy obciążaniu.
Podobnie silnik pracuje dość nierówno przy obciążeniu do ok 3tys. obr/min.

[transalp]:  http://pl.wikipedia.org/wiki/Honda_Transalp#Honda_XL650V_Transalp "XL650V Transalp"
[hiss]:      https://www.youtube.com/watch?v=db0ee6u7CjQ "Honda Ignition Security System"
[immob]:       http://pl.wikipedia.org/wiki/Immobilizer
[textile]:     http://redcloth.org/textile

