---
layout: post
title:  Czerwone Wierchy
author: jkedra
categories: trips
comments: true
language: pl
css: [img]
---

## Plany

Prognozy pokazywały słoneczną, bezchmurną, prawie bezwietrzną
i względnie ciepłą pogodę (niewiele poniżej zera) w całych Tatrach.
Wg moich kryteriów idealne warunki na wypad w góry. Jeszcze dzień
wcześniej nie byłem w pełni sił po przebytym przeziębieniu więc
tym razem, po naradzie z Maćkiem, postanowiliśmy przejść Czerwone
Wierchy.

## Inwersja

![Pod Ciemniak alt >]({{ site.url }}/img/pod_ciemniak.jpg)

Start w niedzielę 29 stycznia o 0500 z Ronda Matecznego
i przez centrum Zakopanego do Kir. W KRK -8°C, w Rdzawce już tylko -5°C,
zaczynało powoli świtać, Tatry wyraźnie widoczne na niebie. Minimalny
ruch na drodze. Dużo niżej, w Poroninie aż -15°C - tę wyraźną inwersję
było bardzo dobrze później widać z góry: Do południa niska warstwa
smogu w dolinach, która podniosła się wraz z upływem czasu aż do poziomu
Babiej Góry i Pilska.

## Podejście

Nawet samochodem czas potrzebny do wejścia w dolinę Kościeliską to
przynajmniej 2.5h, wyruszyliśmy więc dopiero o 0730, sprawozdawczość
wg czasu na zdjęciach. Podejście pod Ciemniak jak w zegarku,
minuty szybko upływają ale droga się nie dłuży. Niewielu turystów na
szlaku, chrzęszczący śnieg, bezwietrznie. Nabieramy wysokości,
szybka satysfakcja z panoramicznego widoku to element charakterystyczny tej
drogi. Inne trasy tego sezonu wymagały wpierw nużącej inwestycji we
płaskie podejścia zanim można było przestać zadzierać głowę.


## Granią

Cudne widoki z Ciemniaka na Tatry Zachodnie, w bezpośredniom zasięgu
Ornak i przełęcz Iwaniacka. Przeczytałem ostatnio obszerny fragment z 
["Wołania w górach"][1] Michała Jagiełły, opisujący lawinę, która zeszła
żlebem na banię, grzebiąc powracających do domu górników. Widać go jak
na dłoni. Trudno uwierzyć, że tym względnie łagodnym żlebem zeszły
takie masy śniegu.

Grześ i Rakoń wyglądają jak małe pagórki. Słońce wyraźnie grzeje pomimo
zimnego wiatru. Przez kilkanaście minut cieszymy się ciepłem i pysznymi
widokami.

Czerwone Wierchy bez wielkich ilości śniegu, czasem idziemy po zwiędłej trawie,
kiedy indziej po luźnych kamieniach i po płatach lodu. Mimo to nie ubieramy
raków, Maciek wyraźnie nie lubi w nich chodzić choć naprawdę łatwo się
przewrócić. Ulegam jego preferencjom i nie ubieram ich aż do Kasprowego.

Do Kopy Konradzkiej idzie łatwo, trudno uwierzyć, że to jeszcze taki kawał
czasu do Kasprowego (drogowskaz pokazuje bodajże 02h30m). Zejście zlodzone,
kilka razy pośliznąłem się, aż w końcu upadłem na kolano. Idę ostrożniej.

Fragment do Kasprowego trawersuje zaraz pod szczytami od strony południowej.
Słońce przypieka, śnieg się topi i zsuwa po trawie. Nie wygląda to najlepiej,
ale nie ma też tego śniegu zbyt wiele, nie robią się z tego lawiny. Trudno mi
to ocenić, nie mam zimowego doświadczenia, ale za to mam lekkiego pietra, że
obsunie mi się gdzieś pod nogą.  zamieniam więc kijka na mój przykrótkawy
czekan. Maciek cały czas idzie twardo z kijkami, teraz już w samej koszulce.
Jest koniec stycznia w Tatrach, rano było -15°C w Poroninie.

## Statystyki

Trasa wg mapy turystycznej wygląda jak niżej. W rzeczywistości było
tego znacznie więcej bo na dworzec PKS zeszliśmy piechotą.
Start około 0730, na PKS 1800, czyli po odjęciu 1h z Kuźnic na PKS
wychodzi 08h30m z przerwą na Kasprowym.

<div style="position:relative;width:600px;height:520px;overflow:hidden;"><iframe src="https://mapa-turystyczna.pl/map/widget/w600h520/route/yfr.html" width="600" height="520" frameborder="0" style="border:0;"></iframe><a href="https://mapa-turystyczna.pl/route/yfr?utm_source=external_web&amp;utm_medium=widget&amp;utm_campaign=route_widget" target="_blank" style="display:block;position:absolute;top:0;bottom:0;width:100%;text-indent:-1000px;" title="Otwórz w serwisie mapa-turystyczna.pl">Trasa: Kiry – Kuźnice | mapa-turystyczna.pl</a></div>


[1]: https://pl.wikipedia.org/wiki/Wo%C5%82anie_w_g%C3%B3rach


